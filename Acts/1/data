\c 1
\p
\v 1 Dawem, Bian Teopilus Bak,\x * \xo 1:1 \xt Luk 1:1\x*
\p Lukas ona kon:
\p Nonol mensaë ebe hap ale gulbluk, zao mesë kïtak emsa aïsïl gweblak– Yesus mensa syal gwe-gwibirki hen tawa ta gwibirkiye, men dekon nonol syala kon gwesibir hanaka,
\v 2 hëndep Alap ngatan zi mo lang san dep zer ine halka. Hwëna zer inehan srëmnak aumwa hap de ola kim zëre mo dam tasibin zini tonbirida gweꞌanka, Alap mo Enhona dekam zep dekam de tame gun hup de sosonna golzimki.
\p
\v 3 Karek yala insa de goltowennak kim tïlkï, dekon kim etan ngaya gweka, Zen empat-pulu yaklakam etan-etankam zëre hon de ang ta gwen wenya kip Zënaka zertrei gwizimꞌinka. Zen hen dekam owas-owasna man syal gwe-gwibir-zimꞌinka– dekam de anakan taïblïblan hap, “Zen eiwa mes tangan ki etan ngaya gweka.” Dekam hen Alap Zën de ïrïk gïn hïp denaka tawa ta gwibiꞌinka.
\v 4 Aha yaklakam kim golëtembane gweꞌanka, dekam zep gubiridaka, “Yerusalem an kon na-en bahem sek gwen. Men desaë emsa gubirida gwek, Bian de kiresa ebe mae hap zer sonezimdin hip dena, desa em kon kara gweblan.\x * \xo 1:4 \xt Luk 24:49, Yoh 14:16-17\x*
\v 5 Sap Yohanis zen hokam baptis ta gwibirki, hwëna molya holo gwek, emsa hwëna Alap zëre mo Enhokam sa baptis ta gwibiri.”
\s Alap kim Yesussu ngatan zi mo lang san dep zer ine halkake:
\p
\v 6 Zëre hon de ang ta gwen wenya in kim zë nama tagam nëblaꞌak, ki zep zë dakensïk gweblaꞌak, “Bian, Em san ha angkam tangan esa Israelsa teipsibiridala– Roma mo ïrïk gïn nïkon dikim asa gwiswe sonen hapye?”
\p
\v 7 Ki zep ding gulzimki, “Ebe mae hap hom nëre mae mo Bianna golzimꞌira– em dikim hamal hap anakan ëtawa gwen hapye, ‘Israel dekam sa ëzë-en gwer.’
\v 8 Hwëna Alap sa ebe mae hap sosonna golzimdi– zëre mo Enhona kim de ebon mae ing gweꞌankaye. Em dekam esa abe hap dena ol halada gwer– nonol tanganna Yerusalemk awe, hen awe de langna an san, hëndep Samaria, hëndep okama topse gwenna.”\x * \xo 1:8 \xt Mat 28:19, Mrk 16:15, Luk 24:47-48\x*
\p
\v 9 In kim ki zë kirekam tonbiridaꞌanka, Alap ki zep zëno mae mo nwenak zer ine halka. Hëndep butna ki zep zëno mae mo nwe nakon aning ta inehak.
\p
\v 10 Yesus in kim sewe seꞌanka, zen nama nglï san ëkara gwe seꞌak. Hwëna mumuk ennak zep zi darena baju ngap-ngap ala oson naban jo kë ine zaka. Zëno mae mo alp nakon yauꞌunka,
\v 11 ki zep zë enbiridaka, “Galileak de zi, em ba habe gulk sun ëkara gwe seꞌan? Yesussu in Desa zer ine hannak kara la soner, Zen in kirekam kara la sonenan, kirekam sa etan lwahal zala.”
\s Yudas mo weinak dep kim zini dam dasïkke:
\p
\v 12 Zaitun tra nabare kwatap tekna in zao lowe heꞌak, Yerusalem kon langana aha-ere kilometer enkam. Zen kim kon etan Yerusalem san dep lwanda halzak,
\v 13 golak kim yaïng gwezak, ki zep gulk de tekson san dep sesek gwek– men zëwe zëna lowehe gwekke. Zëno mae mo bosem-sena:
\q1 Petrus, Yohanis,
\q1 Yakobus, Andreas,
\q1 Pilipus, Tomas,
\q1 Bartolomeus, Matius,
\q1 hen aha zini Yakobus– zen Alpeus mo tane,
\q1 hen Simon. Zen men zen nonol Israel dikim Roma mo ïrïk gïn nïkon ëzë-en gwen hap de ëasas gwennak ang gwekake.
\q1 Hen ahana, Yakobus mo tanena Yudas. \f + \fr 1:13 \ft Yakobus mo tanena Yudas, zen zen hom Yesussu zerguku. In zen zerguku, zen aha zini Yudas– ëna Kariot wal.\f*
\m
\v 14 In zen zë lowehe gweꞌak, we walya hen ki. Ahana Yesus mo anena Maria. Yesus mo oso walya hen zao lowe heꞌak. Zen kïtak aha-ere enlala naban Alapsa nen sonebla tine gweꞌak.
\v 15-19 18Yudas in zen Yesussu zerguku, te-alana mensa zëre mo syal karekna inkam nërblak, dekam zep ngana zerka. Hwëna ngana iwe zep karekkam zanka. Usis ahlena hëndep kïtak tangan teiswen nahlablak. 19Yerusalemk de wenya kim tïngan nasalblandak, zen dekam zep hwëna ngana insa zëre mae mo olkam bose dak, “Akeldama”kam. Zëno enlalana “Zi Kal Kama.”\f + \fr 1:19 \ft Mat 27:3-10 Bosena “Zi Kal Kama” hap dena, emki Mat 27:8 mo otde alenak hlaun.\f*
\p 15In zen Yesussu de taïblïblan wenya gulk de teksonnak ëtagal gwek, beyana 120 enkam. Petrus dekam zep zëno mae mo ngïrïn nïkon luweka, 16-17ki zep gubiridaka, “Aya-wal oso-wal, eiwa Alap mo hamal hap de ola, zen aha-en mae bëjen jowe srëm gwen. Zep Yudas Bak hap dena mensa Alap mo Enhona hamal hap Daud Bak hap golblaka, zen mes ki kirekam lwak. Sap zen nëno mae mo apde syal bose– mensa Bian hen dam tasïkï, hwëna zen ki zep Yesussu de balk tan hap zon guluda zaka.\x * \xo 1:16-17 \xt Mzm 41:10, 55:13-15, Yoh 13:18\x*
\v 20 Daud Bak mensa buku Mazmuruk ahana Yudas hap dena hamal hap ale gulku, zen a kirekam moye:
\q1 ‘Zëno gola dikire dan-en gwek,
\q1 hen bap zen zë aha zi gwën.’
\m Hen etan anakan mas gulku,
\q1 ‘Zëno syala dikire ahanik gulink.’\x * \xo 1:20 \xt Mzm 69:26, 109:8\x*
\m
\v 21-22 Zep nen esa ahanaka zisi zëno weinak dep dam lasïl, dekam eka etan ëdua-blas gwek– Yesus hup denaka ekakim anakan ol halada gwek, ‘Zen mes tïn nïkon etan ngaya gweka.’ Hwëna anakare zisi nen dam tasïn: Men zen nonol lonesen nakon ang ta gwekke, in kim Yohanis Yesussu baptis taka, dekon Yesus mae han nëbon mae ang ta gwek, hëndep yakla in dekam nëno mae mo ngïrïn klesnak zer ine halka. Zen kire naka esa dam lasïl– men kiye hen nëna.”
\p
\v 23 Dekam zep men zen zë tagal gwek zi darena dam nososuk. Ahana Matias. Aha zini Yusup. Zëno bosena dan-ahan. Zen zep hen “Barsabas”kam ahaksa “Yustus”kum nen gweblak.
\v 24-25 Dekam zep kïtak Biansa nen soneblak, “Bian, Em tïngare zi mo enhona tawana. Yudas mes zëre mo syala hli yulku– dekam de song gwen hap, men kirekam Ena hamal hap dam tasïkïke. Zep abe mae hap Em zi darena an kon anakan dam tasizimdin, ‘An zen sa zëno weinak syal gwera.’”
\v 26 Kim ëgu sonesïk, ki zep dobe abu mo kim syal neibik. Matiaꞌa zep dam dasïk.