\c 6
\p
\v 1 Sap Alap asa kirekam golësyal ta gweꞌara, ëe in zebë emsa tïtï labiꞌin: Em hen angkam mese Alap mo kwasang-kwasangna enhonak eisbik, zep desa bahem asyas makan gwei gwibin.
\v 2 Sap men kirekam Alap mo ëpba olak lwak, Zen nama emsa angkam anakan gubiridaꞌara,
\q1 “Em kime juwen oranak lowehe gwek,
\q1 emsa de kwasang gwibiridan hap de yaklanak kim hatak,
\q1 dekam zebë eno mae mo abena sak.
\q1 Yaklana inkam Ëe ama ngaya tabin hip hatak.”\x * \xo 6:2 \xt Yes 49:8\x*
\m Zen in zep, Alap mo kwasang gwibiridan hap de yaklanak angkam mes hatanan! Angkam an ëngaya gwen hap de yaklanake lowe heꞌan! Zep desa bahem asyas makan gwei gwibin.
\s Mae hap de ol: Ol dawemsa de gol halada gwen hap de wenya, ëe dawem naban karek nabanë itowe gwenan.
\p
\v 3 Ëe in zebë ëalp gwe-gweꞌan, “Bap zen zini ano mae mo banakare karek mae nakon Alap de kwasang gwibiridan hap de ol ësena in san ang ta srëm gwen. Alap hap de syala an, bap zen zi mo nwenak karek gwen.”
\v 4 Zep banakare maesa de goltowen nakon, ëe ama zi de anakan asa tame tabin hip ëdwam gwe-gweꞌan, “An eiwa Alap hon de syal ta gwen zi.” Ëe zebë dawemkam tatem ëzauk gwenan– sap totoresa de kareksa goltowennak, hen sap zi de asa karek tabinnik, hen sap jalom ëk tïhïnak de lowe hennak.
\v 5 Asa mes dangole gwibik hen bwinak yal nulne gwek. Ëre mae mo tawa tabin jal hap, dekam zep zini ëïlman gwe-gwenan, hen asa tameran hap alp dasïk gwibirin. Tahalha naban de lowehe gwenna hen mesë dawemkam eis gwibik– sap dohon-honkam de syal ta gwenna, yaklam, hen kam blal, hen usak naban de lowehe gwen naye. Hwëna ëe namaë deban tatem ëzauk gwenan.
\v 6-7 Sap eiwa kirekamë karekna oltowe gwenan, hwëna ëe ama ëdwam gwe-gweꞌan– tïngare zi de anakan asa tame tabin hip,
\q1 “Zëno mae mo enlalana lalak enna.
\q1 Hen ba maesa de tame gun hup dena zëno mae mo enlalana blala.
\q1 Hen zen jala tawa naka hom.
\q1 Hwëna zen enlala sae-sae naban aha zisi mas neibirida gwenan.
\q1 Hen tïngare enho naban aha zisi kwasang neibirida gwenan.
\q1 Alap mo Enhona hen man zëbe mae hap sosonna gol gwizimnira.
\q1 Hen Alap mo sosonna zëbon mae onak lwa gwenan.
\q1 Zep zëno mae mo tawa tabinni eiwa tanganna.”
\m Eiwa, Alap mo nganak de syal tan zini, ëe zebë okamanak awe lowehe gweꞌan– san de Kristus mo jana nabare zini kiye. Zep eijan hap de tïngare kire-kirena mensa Alap nëbe mae hap lop ta gwizimnira, desa ama kïtak kap la gwenan.\x * \xo 6:6-7 \xt Ef 6:10-18, 1Tes 5:8\x*
\v 8 Ëe kire enlala nabanë Yesussu babu ë gweblanan. Zen zep hwëna ahakon asa husus neibirida gwenan, hwëna ahakon hen man asa sam neisibirida gwenan. Ahakon ano mae mo bosena man mam nul gwenan, hen ahakon man asa lamang da gwibirin. Ëe sap eiwa de enna kimë tawa la gwibirin, hwëna ahakon man asa nenbirida gwenan, “Zen in nësa de yasik ta gwibin hip de zi.”
\v 9 Zen sap ki asa tame da gwibirin, hwëna man asa neibirida gwenan– san de tame tabin srëmna kiye. Asa man kïl dï gwibirin, “Mes juwek,” hwëna sap namaë lowe heꞌan. Asa man ki sap dangole gwibirin, hwëna ëe homë kim juweꞌan.
\v 10 Enlala dowe hananna ki sap abon mae hata gwenda, hwëna nabakamë etan ëisrip-sri gwe-gwenan. Ëe sap te-ala srëmkamë lowehe gwenan, hwëna hëndep de te-alana ëyë kae ë gwebla-zimꞌin. Okamanak sap ano mae mo kire-kirena hom, hwëna Alap mo ïrïk gïnnïk dep de kire-kirena, zen ëyë kïtak bi ëblan daꞌan.
\p
\v 11 Korintusk de aya-wal oso-wal, ëe mesë kirekam damnak ebe mae hap de kwasang hap ëre mae mo enhona ërtreizimk.
\v 12 Ëe homë olzausuꞌun– emsa de kwasang gwibirida gwen naye. Hwëna em mes yabe olzausuk– asa de kwasang gwibirida gwenna.
\v 13 Zep ëe ama angkam emsa gubiridaꞌan– ëre mo walassa de gubiridan makan: Eno mae mo abe mae hap de kwasangna emki hen esek gulsen.
\s Kristen gwen srëm zi niban de golësiri gwe-gwen srëm hap de ol:
\p
\v 14 Ëe ama emsa gubiridaꞌan: ËKristen gwen srëm zi niban bahem golësiri gwe-gwen. Zen mae habë ki kirekam emsa gubiridal: Sap karek gol gwen zi niban bëjen dawem gol gwen zi niban aha-ere enlalakam apdekam syal tan. Hen kawesïnnik de lowehe gwen zi niban bëjen ngatannak de lowehe gwen zi niban ëaha-en gwen.
\v 15 Kristus hom dowal mo kïgï naban olsa aha-en ul gwenda. Zep hen kirekam, ëKristen gwen zini bëjen ëKristen gwen srëm zi niban ësiri gwen.
\v 16 Boton alap yang tasibinni hom eiwa de Zini Alap mo golak kang nul gwenan. Nëno mae mo lowe henna hen kirekam: Sap nen kïtak san de Ngaya Zini Alap hap de gol– men kirekam Zëna gubiridakake:
\q1 “Ëe asa zëno mae mo ngïrïnnïk gwë gwer,
\q1 hen Ëe asa desa golëlowehe gwer.
\q1 Zen Asa en sa boklena kom noso gweblal,
\q1 hen Ëe asa desa bi gwibiridal.”\x * \xo 6:16 \xt Im 26:11-12, Yer 32:38, Yeh 37:26-27, 1Kor 3:16-17\x*
\m
\v 17 Zen zep nësa hen gubiridaꞌara,
\q1 “Enlala kawesïn zi mo ngïrïn nïkon emki wet so gwen.
\q1 Emki desa langa tasibin.
\q1 Kun nabare kire-kirena bahem mae towanbin.
\q1 Kirekame lowehe gweꞌak, ki dekam Ëe asa etan emsa golëlowehe gwer.”\x * \xo 6:17 \xt Yes 52:11, Yeh 20:34, 41\x*
\q1
\v 18 “Em ëre mo walas hap esa ëjower.
\q1 Hen ‘Bian’kam esa Asa en gweblal.
\q1 Soson Zini Alap Ënë ki emsa gubiridaꞌan.”\x * \xo 6:18 \xt 2Sam 7:8, 14, 1Taw 17:13, Yes 43:6, Yer 31:9\x*
\b