\c 2
\s Ëna Efesusk de Kristen zi hip de surat:
\p
\v 1 Yesus ki zep asa gubluka, “Ola ansa emki ale gul sonen:
\p Efesusk de jematsa de kara gul gwen hap de Alap mo dam taha nakore zi hip,
\q1 Yesus onakon:
\q1 Ëe an tujukam de keis nibare Zi. Dam tahakamë teirensïk gweꞌan.
\q1 Hen Ëe an tujukam de lampu emas nabare Zi.
\p
\v 2 Ëe eno mae mo syal gwibinni kïtak tawana. Em abe hap de syala dohon-hon tangan nakae ol gwek, hen dawemkame tatem ëzauk gwek. Hen Ëe tawana: Em karek gol gwen zi niban home olësiri gwe-gwek. Hen men zen zënaka nenbirida gwek, ‘Ëe an Yesus mo zer sonen zi,’ hwëna em mese sap desa akasibirida gwek, hëndep dekam zebe ahakorena anakan tame la gwibik, ‘An nësa de yasik tabin hip de zi.’
\v 3 Emsa mes ano bose hap karek da gwibik, hwëna em ema ëenlala gwe-gwek, ‘Sap sa ki asa zëbe hap de jal hap neibirida gwer, hwëna ëe molyë kim baes ëblak.’
\v 4 Sap eiwa, kirekame lowehe gwek, hwëna angkam em a dekone mo ësyalhe kïnïꞌan: Orep eno mae mo kwasang-kwasangna mamna. Hwëna angkam mes betek gwer.
\v 5 In zep em ere mae mo karek-karek nakon ëhalen. Sap em mese ere mae mo nonol lowehen dawem nakon ëlanga gwesïl. Men kirekame nonol lowehe gwek, kirekam em etan lowehen. Dekon de ëhalen srëmkam, ki dekam asa eno mae mo jemat hap de lampuna insa gulsul. Dekam kawesïnnïk esa etan lowehe gwer.
\v 6 Hwëna aha-en ki dawemna ebon mae onak lwaꞌan: Men kirekam Nikolaus Bak yasik tabin hip de zini gwëka, kirekam de lowe henna em ema hwa kulsuk gwenan– Aena men kirekamë hen hwaulsuk gwenanke.
\q1
\v 7 Em dwan i nibanke!
\q1 Zep mensa Alap mo Enhona ebe mae hap ayang gulzimꞌira, zen desa em ësal gwen.
\p Men zen de tatem ëzauꞌuk, Ëe asa zëbe mae hap golzim– dekam de hëndep de gwën hap de tetan dansa twinbin hip, Alap mo nganak denaka.”
\s Ëna Smirnak de Kristen zi hip de surat:
\p
\v 8 Yesus ki zep asa gubluka, “Ola ansa emki ale gul sonen:
\p Smirnak de jematsa de kara gul gwen hap de Alap mo
\p dam taha nakore zi hip,
\p Yesus onakon:
\q1 Ëe an nonol lonesen nakore Zi,
\q1 hen aumwa topnak de Zi.
\q1 Ëe mesë sap tïk, hwëna ama etan ngaya gwek.
\p
\v 9 Ëe tawana: Em tahalha zi, hen kareksa de goltowe gwen zi. Hwëna eiwa dena, eno mae mo ngatan zi mo langnak de kire-kirena beya tanganna. Ëe tawana: Yahudi zini man emsa lamang da gwibirin. Zen sap man zënaka nenbirida gwenan, ‘Ëe an Alap mo hlïl irin wenya,’ hwëna zen mes angkam dowal mo kïgï onak bïtï gwek.
\v 10 Bahem ëaïrïn. Ëe ama emsa gubiridaꞌan: Emsa sa ahakon dowal mo kïgïna bwinak yal gul nera– emsa dikim akasibiridan hap. Yaklana dare taha-tap enkam esa jalom ëk tïhïnak karekkam loweher. Hwëna tatem em anakare enlala naban ëzaun, ‘Sap sa asa dameral.’ Ki dekam asa ebe mae hap hëndep dikim lowehe gwen hap de mire sigina lop tazim.
\q1
\v 11 Em dwan i nibanke!
\q1 Zep mensa Alap mo Enhona ebe mae hap ayang gulzimꞌira, zen desa em ësal gwen.
\q1 Tatem men zen de ëzauꞌuk, zen molya noltowek–
\q1 mensa nen gwibirin, ‘Hëndep de tïn hïp dena.’”\f + \fr 2:11 \ft “Hëndep de Tïnnï,” zëno dam gulsunnu, emki Why 20:14nak hlaun.\f*
\s Ëna Pergamusk de Kristen zi hip de surat:
\p
\v 12 Yesus ki zep asa gubluka, “Ola ansa emki ale gul sonen:
\p Pergamusk de jematsa de kara gul gwen hap de Alap mo dam taha nakore zi hip,
\q1 Yesus onakon:
\q1 Ëe an mahal ben-ben nabare Zi–
\q1 nëbok eihya-ngï eihya-ngï ben-ben makan.
\p
\v 13 Ëe tawana: Em in dowal mo kïgï mo ënake lowehe gwenan– men zao teipsïnkïm ïrïk gïl gwendake. Sap eiwa kirekam, hwëna karek yala in kim ebon mae onak hatak, em namae dawemkam ano bosena urensïk gwek. Em dekam home Asa de taïblïblanna baes tak. Hen in kim sap Antipas Baksa eno mae mo ngïrïnnïk abe hap de jal hap dak, em dekam home Asa anakan azabeblak, ‘Ëe Zëbon de ang ta gwen zisi hom.’ Hwëna em hen Antipas Bak mo kime Abon onak tatem ëzauk gwek.
\v 14 Hwëna ano husus gwibinni hen ki— ebon mae onakye. Sap ahakon hen ema Bileyam Bak Swe mo tawa tabin sin ang ta gwenan. Sap zen orep tangan Balak Baksa tawa taka, ‘A kirekam em Israel Bak mo ausu nakore zi hip zol makan eiyas ta guzimdin,’ hëndep dekam zep zë ëkyan hezak. Zen dekon zep yang tabin boton alap hap de tembanenak ang ta gwek, hen kahalo-kahalo san ang ta gwek.
\v 15 Hen ebon mae onakon zini ahakon kirekam hen Nikolaus Bak mo yasik tabinni nurensïk gwenan.
\v 16 Zen in zep, em ëhalen. Sap em de ëhalen srëmkam, ki Ëe asa emsa, hëndep in zen emsa yasik da gwibirin, deban mae golëeijazal– ëre mo nëbok makare mahal ben-benkam.
\q1
\v 17 Em dwan i nibanke!
\q1 Zep mensa Alap mo Enhona ebe mae hap ayang gulzimꞌira, zen desa em ësal gwen.
\p Men zen de tatem ëzauꞌuk, Ëe asa zëbe mae hap golzim– dekam de orep de tembane aning gunsu twen gweblan hap, mensa orep Israel mo ausu nakore zi hip Alap gol gwizimkike, zen kim nama sasa lang san sek gwe song gweꞌakke.\f + \fr 2:17 \ft Israel mo ausu nakore zini kim sasa lang san sek gwe song gwek, dekam man mamkam ëusak gwe-gwek. Alap dekam zep tembane bosena “manna”sa jowen ta gwibir-zimki. Ki zep Alap dekam de mannana insa botolak mat tan hap Musasa gubluka– hen botola insa de Alap mo petinak ing gun hup. Hwëna Alap mo petina in hëndep botola in han orep mes jek-jak nëk, hen Alap mo ëpba olak hom anakan ale nuk, “Kirekam jek-jak nëk.” Yahudi mo aha tawa tabin nikon, zao man hyanak ale nuk, “Alap mo olsa de ayang gun hup de zini Yermia peti naban botola in han kama hulak aning soka– kim Babelk de zi de Alap mo golsa dri yun hup denak golek de gweꞌakke.” In zep auyan-tane wal zem ëkïl gïl gwek, “Nësa de ngaya tabin hip de Zi de hata zankam, dekam sa etan tembanena insa nëbe mae hap gol gwizimdi.”\f* Hen zëbe mae hap Ëe asa kaso ngap-ngapsa kae gweblazim. Ëe asa etan desa aha bosekam bosemse tabir, hen ëse bosesa asa kasona iwe ale tabir-zim. Bosem-sena in aha molya tame nuk, hwëna men zen en de deirensïꞌïk, zëna enna sa anakan tame nul gwer, ‘Yesus kirekam asa bose taka.’”
\s Ëna Tiatirak de Kristen zi hip de surat:
\p
\v 18 Yesus ki zep asa gubluka, “Ola ansa emki ale gul sonen:
\p Tiatirak de jematsa de kara gul gwen hap de Alap mo dam taha nakore zi hip,
\p Alap mo Tanena, Abon onakon:
\q1 Ëe an men zëno nwe nik syauk mo kim nïhïtïl gweblananke,
\q1 hen men zëno tana nik tembaga ëse ang gun makan nalïlïngtïl gweblananke.
\p
\v 19 Kïtak em insa syal ei gwibirin, Ëe tawana. Ëe tawana: Em ema enaka kwasang eibirida gwenan. Em Asa de taïblïblan nabane lowehe gwenan, hen abe hap de syala ema dawemkam ol gwenan, hen tateme ëzauk gwenan. Ëe tawana eno mae mo syala angkam man nonol syala kon esek gwe seꞌan.
\v 20 Hwëna ebon mae onak an zen en husus gwe-gweꞌan: Em ba habe wenya insa, Izebel Baksa, kara ul gwenan? In zen botonkam anakan gubirida gwenan, ‘Ëe an Alap mo olsa de ebe mae hap ayang gul gwizimdin hip de we.’ Hwëna zëno kirekam de yasik tabinni in kon zep Abon de ang ta gwen wenya beya nik zëbon osan ang ta gwek– ëkahalo gwe-gwenkam, hen yang tabin alap hap de tembanesa de twen gweblankamye.
\v 21 Ëe mesë sap Izebel Baksa de karek gun hup de yaklana esek gul gwek– dekam de zëre mo swi soson nakon halen hap. Hwëna zen man halen hap baes gwe-gwek.
\v 22 Tumna men zëwe karekna gol gwenan, Ëe asa zëwe etan hiri gulser– zao de sang-sang kareksa gollwa gwen hap. Hen men zen kahalo nei gwibik, kirekam asa gweibiridal. Zen hen karekna mam naka sa noltower– zen de karekna in kon ëhalen srëmkamye.
\v 23 Hen zëbon de ang ta gwen wenya ahakon asa juwen tabir– dekam deka tïngare jemat-jemat Asa tame dak, ‘Eiwa, Zen zi mo enlalana hen enho naban man tame ta gwizimnira.’ Zep Ëe asa ere mae mo karek gon jam enkam emsa karek ta gwibir.
\v 24 Hwëna Tiatirak de wenya, em ahakon home yasik tabin hip de wenya in mo tawa tabin sin ang tak. Mensa zëbon de ang ta gwen wenya nen gwibirin, ‘Dowal mo kïgï mo enlala aning tanna’, desa de tawa gweblan hap em ahakon home ang tak. Em ema zi enlala karek-karekna insa nol sang-sang eibirida gwenan, zep ëe homë ebe mae hap aha syala wei yul sonezimꞌin.
\v 25 Hwëna em in kirekame angkam Asa laïblï gweblaꞌan, kire ennak tatem ëzauk gwek– hëndep ano lwahal zannak de zauꞌuk. Bahem Asa de taïblïblanna insa baes gwibin.
\p
\v 26 Men zen de ano dwam gwibin en san lowehe gweꞌak, hen tatem ëzauꞌuk, hëndep aumwa hap denak de hataꞌak, zëbe mae hap Ëe asa ëre mo sosonsa golzim– dekam de tïngare zi aususa ïrïk gïn hïp denaka.
\v 27 Emki ëenlala gwen– men kirekam Mazmuruk Daud Bak abe hap dena ale gulkuke, abe hap de Bian sosonsa golblan hap dena. Zen anakarekam ale gulku,
\q1 ‘Em esa tatete tangankam ïrïk gïlï.
\q1 Zini men zen de ësoson gweꞌak,
\q1 desa esa timbwas tabiri– men kiye,
\q1 besi tekkam de botolsa lwa tabinni.’\x * \xo 2:27 \xt Mzm 2:8-9\x*
\p Hwëna sosonna in desa asa hen ebe mae hap golzim– men zen de tatem ëzauꞌukye.
\v 28 Ëe hen asa hleng gwen hap de keisni ebe mae hap zerzim. \f + \fr 2:28 \ft Hleng gwen hap de keis hip de ola, emki Why 22:6nakhlaun.\f*
\p
\v 29 Em dwan i nibanke!
\q1 Zep mensa Alap mo Enhona ebe mae hap ayang gulzimꞌira, zen desa em ësal gwen.”