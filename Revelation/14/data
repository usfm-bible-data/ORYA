\c 14
\s Alap mo Domba Tane hap de ol, hen zëno bi gwibiridan wenya kip dena:
\p
\v 1 Kimë zë nama kara gweꞌak, ki zebë hwëna Domba Tanena hla tak. Zen Yerusalemk de kwatapna Sionk zauk aneꞌanka, hen zi beyam-byana 144 ribu enkam zë golëzauꞌunka. Zëno mae mo mirenak mes Eirzi-Bia yawal mo bosena ale dabir-zimk.
\v 2 Ki zebë hwëna nglï san aukuna salsek– san de ho li yawal mo aukuna kiye, ahaksa san de nglï de mamkam tadren aukuna kiye. Hen san de zi beyam-bya mo jublandan gitar aukuna kiye.
\v 3 Zi trana in Teipsïn Zini Alap mo nwenak tër ësesa daꞌak. Dan-nër dan-nërkam de otweranna hen 24kam de teipsïn-teipsïn zini in hen man ësane gweꞌak. Zëno mae mo tërya in aha zi hom tawa nëblak hen bëjen tan. Diki 144 ribukam de zini mensa auhu-kama nakon Domba Tanena in ngan tasibirkike, zen en tawa nëblak, hen zen en de ta gwen hap dena.
\v 4-5 Zi trana in, zen lalak enna, sap zen hom boton alap-alapsa ang neibirida gwek hen hom ëkahalo gwe-gwek. Zep zen Alap mo nwenak san de zi nungglina kiye. Zëno mae mo mip nakon boton ola hom tangan wet sok. Zen enho kles gwesïn srëmna. Insa kirekam ëlalak gwek, in zep Eirzi-Bia yawal hon zëno mae mo bosem-sena sërkam ëdawem gwek– tïngare ahakore wenya konye. Zen zep Domba Tanena insa ang në gweblanan– men desan ki të gwendaye. Sap zen zen– zëre mo kalkam de ngan tasibin wenyaye.
\s Alap mo dam taha nakore dan-ahare zini kim hlauludakake:
\p
\v 6 Ki zebë hwëna etan ahana Alap mo dam taha nakore zini hla tak. Zen man gulk tangan san ihe nasenꞌan haka. Zen Alap onakore ol dawemsa gol haꞌan zaka, hen ol dawemna in hëndep denaban sa lwa gwer. Ola in tïngare okamanak de zi ausu hap dena– sap tïngare sop nwe-mase zi ausu, hen tïngare kirekam-kirekam ol ton gwibin zi, hen sap tïngare ïrïk gïn langnak de zi hip dena.
\v 7 Zen ol mamkam gu ane gweꞌanka,
\p “Alapsa em aïrïblan, hen zëno bose ensa em teip gulsuk gweblan, sap angkam mes zaununm– Zen dikim zisi klis gun hup denakye. Boklena kom la gweblak– men Zen nglïna, kamana, hina, hen ho nwena kïtak yang tabirkiye.”
\p
\v 8 Etan ki zep hwëna ahanik Alap mo dam taha nakore zini zertro kïnzïka. Zen man anakan isrip-sri gwe ine nasen gweꞌanka,
\p “Ë yala Babel mes timbwas gwera! Mes timbwas gwera– men zen tïngare zi aususa kahalo soson enkam dikim lowehe gwen hap mamak ta gwibirkike, san de ho mamaksa de otdebinni kiye. Zen zep Alap ë yala insa kareknak drënera.” \f + \fr 14:8 \ft Ë yala “Babel ”kam, Yohanis ë yala Roma mo bosesa gol ëweka. Emki 1Ptr 5:13nak baca gun, hen zao de otde ale naban.\f*
\p
\v 9-10 Etan ahanik zertro kïnzïka, ki zep ol mamkam gu ane zaka,
\p “Zini men zen de otweran dowal yala insa blikip neisïblïꞌak, hen zëno nwe-masekam de yang tasïn dowala insa, desa hen sa Alap kirekam de kareknak kang gulu. Hen kirekam, men zen dowal yala in hap de nomorsa zëre mae mo mirenak ahaksa tahanak ale dabiꞌik, desa hen sa kirekam de kareknak kang gulu. Zen kïtak sa Alap onakore hëp nabare zitan hona notdebir, hëndep Alap mo jalak sa lowehe gwer– sërkam de syauk bla sal-salak. \f + \fr 14:9-10 \ft “Sërkam de syauk bla sal-sala” in, desa “belerang”kam Amber olkam li nul sone gwenan. Belerangna zen lau-lau kire-kire, yong-yongna, hen desa de syauknuk tul sonenkam, nabakam hïtïl gwenan hen sal-sal gwe-gwenan. Zëno asena karek tanganna.\f* Zao sa Domba Tanena in Alap mo dam taha nakore zi niban zikara ta gwibiri.
\v 11 Syauknu in zen de karek ta gwibiꞌik, zëno butna hëndep denaban sa sewese gwer. Ni tanna banakan dep, sap zen kam denaban gwëram denaban zausun srëmkam sa Alap mo jalak lowehe tine gwer. Sap zen otweran dowal yala hen zëno nwe-masekam de yang tasïn dowala in han blikip neisïk gwizimk, hen zëbe hap de nomorsa zëre mae hon ma-makan dabik.”
\p
\v 12 Zen in zep, Alap mo ïrïk gïnnïk de bïtï gwen wenya, em tatem ëzauk. Alap mo ol san de ang ta gwennak hen Yesussu de taïblïblannak, zëwe en em tatem ëzaun.
\p
\v 13 Ki zebë hwëna ngatan zi mo lang nakore ola etan salsek– ahanik kim anakan gu aneka,
\p “Ansa emki ale gun: Angkam man kon gwesïk hanaꞌan, hen hëndep kirekam sa lwa zahe gwer. Tïngan men zen Bian Yesus onak de tatem ëzaunnuk juwe gweꞌak, zen hëꞌho gwibinnik sa lowehe gwer.”
\p Ki zep hwëna Alap mo Enhona ding gulbluka,
\p “In eiwa! Zen sa zëre mae mo syal dohon-honna nolzausul. Zen hwëna hëꞌho gwibinnik sa lowehe gwer, sap zëno mae mo syala kore eini awe sa mamkam nulin gwer.”
\s Yohanis kim okamanak de Alap mo nganak de ei nika tarannak kara tabirkike:
\p
\v 14 Ki zebë etan hlauk– but ngap-ngapna kim wet so kïnzïk. But tahanna iwe zen nikin aneꞌanka– san de Zi Tanganna kiye. \f + \fr 14:14 \ft Yesus Zënaka Ibrani olkam “anak manusia”kam gu gweblaka. Desa Orya olkam “Zi Tangan”kam li nul sone gwenan, sap Ibrani olkam “walas”kam de enlalana zëwe hom. Yesus kirekam Zënaka gu gweblaka, sap Zen man enlala gweka– men dekam Daniel Bak hamal hap Zënaka ngatan zi mo langnak hla takake. Daniel man anakan (Dan 7:13-14) ale gulbluka, “Ëe ama ngatan zi mo langnak zisi hla tak– san de zi tanganna kiye.” Ahaksa, san de “anak manusia”na kiye. Zep hen kirekam, zini mensa Yohanis but tahannak hla taka, san ha totore zi tangan? San ha Yesus Zënaka mes yap?\f* Nolak emaskam de mire sigisa ala gulku. Tahakam nëbok gwa ben-bensa gwirenka.
\v 15 Ki zep hwëna ahanik Alap mo dam taha nakore zini ngatan zi mo langnak de Alap mo gola kon te so zaka, ki zep but tahannak de Zini insa takenblaka,
\p “Nëbokna inkam emki okamanak de gandum dansa taran, sap mes bïl gwera hen taran hap denak mes zaul.”
\m
\v 16 Ki zep butnak de Zini nëbokna inkam okamanak de eini tanka.
\p
\v 17 Ki zep hwëna ahanik Alap mo dam taha nakore zini te sokïn zïka– ngatan zi mo langnak de Alap mo gola kon. Zen hen nëbok gwa ben-bensa gwirensïꞌïnka.
\v 18 Ki zep hwëna etan ahanik Alap mo gol homannak de kals alp nakon te sokïn zïka– men zen kalsnak de syauk blana kara ta gwendake. \f + \fr 14:18 \ft Kalsnak de syauksu de kara ta gwen hap de dam taha nakore zini in hap de ola hen ki– Why 8:3-5nak.\f* Zen ki zep ol mamkam nëbok gwiredan zini insa takenblaka,
\p “Okamanak de angguru mes bïl gwera. Emki taran.”
\m
\v 19 Dekam zep nëbokna inkam okamanak de anggur danna tim nikon blom tan daka, ki zep kaso hul gunnuk yal ta seka– zao de tanakam de zaublun dankam na tan hap. Alap orep mes kaso hul gunnu insa hamal gulku– men zen zëre mo jalak lowe heꞌakke, desa de zë karek tabin hip.
\v 20 Anggur danna in ë yala in mo alpnak tanakam de zaublun dankam na dak, dekam zep kon zi kala ho mo kim tinek– langana 300 kilometer enkam. Olk san dep de akabinkim, tatekna dua meterak man golek de gwek.