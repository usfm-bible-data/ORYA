\c 21
\s Yohanis kim okama ëse naban nglï ëse naban hamal hap akekake:
\p
\v 1 Dekam zebë hwëna okama ëse naban nglï ëse naban akek. Sap okama ëpba naban nglï ëpba naban mes jek-jak nëk– hëndep hi mae naban.
\v 2 Ki zebë hwëna ë lalak yawala insa hla tak– kim ngatan zi mo lang nakon ati gwe ineꞌan zaka, Alap zëre onakon. Zen Yerusalem ëse. Desa Alap Zën hamal taka– zao de Zën zi niban golëlowehe gwen hap. Zep dawemkam wër tyasïkï– san de we ësesa de weir gulsunnu kiye.
\v 3 Ki zebë hwëna ola sak– Alap mo komal tum alpna in kon kim mam enkam ëgu anek,
\q1 “Alap angkam apdekam zi niban golëlowe heꞌara.
\q1 Zën sa tïngare zi ausuna bi gwibiridala,
\q1 hen kïtak sa betek në gweblal.
\q1 Zën sa golëlowehe gwera.
\q1
\v 4 Zen sa zëno mae mo nwe go-hona ngan tasibir-zimdi.
\q1 Dekam molya etan juwenna hla nuk.
\q1 Go naban enlwan naban hen sang-sangna dekam etan hom– zëbon mae onakye.
\q1 Sap ëpba lowe henna in mes jek-jak gwek.”
\b
\p
\v 5 Hwëna Alap ki zep gu aneka,
\q1 “Aenë angkam kïtak ëse guꞌun.”
\m Ki zep hen asa gubluka,
\q1 “Ola ansa ale gul, sap an eiwa de tanganna.
\q1 Taïblïbin hip man tangan dakastïꞌïn.”
\m
\v 6 Etan ki zep gu aneka,
\q1 “Angkam mes sowe henan!
\q1 Ëe an nonol lonesen nakore Zi,
\q1 hen aumwa topnak de Zi.
\q1 Auhu-kama yang gulsun srëmnakë gwëk,
\q1 hen okama hom gwennak Ëe nama asa gwë gwer.
\q1 Men zen de ëho-hole gweꞌak, Ëe asa zëbe mae hap golzim–
\q1 dekam de hëndep de gwën hap de aïlï ho nakore hosa totoresa otdebin hip.
\q1
\v 7 Men zen de Abon onak tatem ëzauꞌuk,
\q1 zen dawemna insa sa hla nul.
\q1 Ëe asa desa golëlowehe gwer,
\q1 hen zen ano walaskam sa lowehe gwer.
\q1
\v 8 Hwëna enlala karek-karek zini, desa sërkam de syauk bla hï-hïtïn sal-salak sa yal nulser– mensa nen gwibirinke, ‘Hëndep de tïn hïp dena.’
\q1 Karek gol gwen zini, zen a kirekam de zisi moye:
\q1 Tatetekam de zaun srëm wenya,
\q1 zini men zen ëk enkam ëKristen gwek,
\q1 enlala hole-hle zini,
\q1 zi tan zini,
\q1 kahalo soson wenya,
\q1 meiyerak de hlaul gwen zini,
\q1 yang tabin dowalsa de betek gwibirida gwen wenya,
\q1 hen boton tam zini.
\q1 Zen kïtak syauk bla san de yal gulsen hap dena– mensa nen gwibirinke, ‘Hëndep de tïn hïp dena.’”
\s Yohanis kim Yerusalem ësesa hamal hap hla takake:
\p
\v 9 Dekam zep ahanik in zen tujukam de aumwa hap de jala bare panci hona okamanak hlei nulsukin gweꞌak abon onak hata zaka. Ki zep zë asa gublu zaka,
\p “Haen. Anik Alap mo Domba Tanena in hap de we golgublunna insa ep goltrëblak.”
\m Hwëna eiwakam de wesya hom enlala gwibirki. Zen hwëna Yerusalem ësesa ki enlala gweblaka.
\v 10 Zao zep Alap mo Enhona asa etan bi gweblaka, ki zep hëndep Alap mo dam taha nakore zini in kwatap yawal san dep asa zersong gweka. Dekon zep ë lalakna Yerusalem ësesa abe hap zertrëblaka. Ëna in dekam Alap zëre onakon ati gwe ineꞌan zaka.
\v 11 Ëna in ngatan tanganna hen angtan-angtanna, sap Alap Zëna Zen zëwe gwë gwenda. In zep kirekam tangan ngatan gweka. Zëno angtan-angtan gwenna, menkam te-ala ësesena, menkam kaca ngap-ngap makan– san de kaso lïlïngtïn dawemna kiye.
\v 12-13 Ëna in zëno alp-alp san de kola gulk en tanganna. Lïlïkïnnï dua-blas enkam. Yakla hata sezan san dan-ahan, yakla nikin anen san dekam hen dan-ahan, eihya-lip san dan-ahan, hen eihya lip san dan-ahan. Alap mo dam taha nakore zini aha-en aha-enkam dua-blaskam de lïlïkïnnï insa kara da gwibirin. Lïlïkïnnï in Israel mo dua-blaskam de zi ausu mo bosemse naban.
\v 14 Ëna in mo kasokam de mokona dua-blas enkam. Zëwe mes Alap mo Domba Tane mo dua-blaskam de dam tasibin zi mo bosem-sena aha-en aha-enkam ale dabir-zim nirak.
\p
\v 15 Alap mo dam taha nakore zini in debanë aïsïl ëꞌak, zëno emas nakore metera ki– ëna insa dikim ukur tan hap dena, sap lïlïkïn-lïlïkïnnï hen kasokam de kol kong ta zahenna insa.
\v 16 Ëna in, zëno lwanna persegi empatkam. Alap mo dam taha nakore zini in dekam zep metera inkam akasïblïka. Ëna in mo blala eihya san dep 2400 kilometer enkam.\f + \fr 21:16 \ft “2400 kilometera,” Yohanis man ale gulku “dua-blas ribu stadia”kam. Nomor-nomora buku Wahyunak zen gulk sun de enlala naban. 12 mo enlalana, Israel mo zi aususa de enlala gwibiridan, ahaksa Yesus mo dam tasibin zini.\f* Eihya san dep hen ki en, hen eihya-lip eihya-lip san hen kire enkam. Zëno gulk sun de blala hen kirekam– 2400 kilometer enkam.
\v 17 Ki zep hwëna Alap mo dam taha nakore zini in kasokam de kol kong ta zahenna insa meter tankam akasïblïka. Zëno gulk enna 66 meter enkam zep lwak. \f + \fr 21:17 \ft “66 metera,” desa Yohanis man ale gulku “144 ribu pekus”kum.\f* Metera in dekam meter taka, zen apdenak blala– mensa hen auhu-kama zini ba maesa dikim akasibin hip nurensïk gwenanke.
\p
\v 18 Kol hap de kaso kong ta zahenna in, zen te-ala ësesekam de kaso lïlïngtïn nïkon de syal gweblan danna. Hwëna ëna in zen emas tangankam syal nëblak– lalak tanganna, san de kacana kiye.
\v 19 Hwëna ëna iwe de kaso mokona, zen mes kirekam-kirekam kaso lïlïngtïnkïm nwe-awes da zahek. Hen dua-blas enkam de kaso mokona in, zen hen kaso lïlïngtïnkïm syal nëblandak. Nonol kasona, zen te-ala ësesena. Zao dena nglï kaïlïm kakakna. Zao de wenya te-ala ësese ngap-ngapna. Zao de wenya te-ala ësese naban yong-yong naban de siri nënna.
\v 20 Zao de mokona, kaso lïlïngtïn kal-kala ban kakak naban. Zao dena, kal-kala ban ngap-ngap naban. Zao dena, yong-yongna– san de kacana kiye. Zao de wenya, nglï kaïlïm kakak naban te-ala ësese naban. Zao dena, yong-yong tanganna. Etan zao dena, te-ala ësese naban ngap-ngap naban. Zao dena, zen kal-kala ban yong-yong naban de siri nënna. Aumwa hap dena, zen sam dan kïl makarena.
\v 21 Dua-blaskam de lïlïkïnnï in kïtak kaso ngap-ngapkam de syal gweblan danna– san de sasyan ngap-ngapna kiye, kirekam de kaso nakon. Aha-ere lïlïkïnnï zen aha-ere kaso yawala kon de syal gwizimdinni. Ëna iwe de ora-orana zen emas tangan nakon de syal gweblan danna. Zëno lalakna men kiye– kaca lalak tanganna.
\p
\v 22 Ëe homë ëna iwe Alap mo gola hla tak. Soson Zini Bian Alap Zëna, Domba Tane zeban Zen Zen nwe-mase ë gweꞌara– san de zëwe de gola kiye. Sap zëwe de zini Zëbon nebon en sa lowehe gwer.
\v 23 Ëna iwe yakla naban ben naban ba hap de zïn hïp? Sap zëwe Alap Zën Domba Tane zem in han sërkam ngatan ë gwenda.
\v 24 Tïngare langnak de zini sa ëna in mo ngatannak lowehe gwer. Hen teipsïn-teipsïn wenya sa zëre mae mo ïrïk gïnnïk de kire-kire dawemna ëna iwe dep kap nulhal gwezal.
\v 25 Ëna iwe de lïlïkïn-lïlïkïnnï molya nasohlasïk gwek. Talusun en nik sa ëlwa gwera, sap zëwe kawesïnnï hom.
\v 26 Tïngare lang nakore kire-kire dawemna hen hëꞌho gwibin hip dena sa kap dahal gwezal.
\v 27 Hwëna enlala karek-karek zini, hen men zen kirekam-kirekam karekna nurensïk gwenan, hen boton tam wenya, zen molya tangan ëna iwe bïtï gwek. Diki men zëno mae mo bosem-sesa ale dabir-zimk Domba Tane mo ëngaya gwen hap de zi mo bosemse nabare bukunak, zen zen en sa bïtï gwer.
\b