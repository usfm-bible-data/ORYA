\c 1
\p
\v 1 Ola an mae hap dena: Alap mo ngein sin de kalang goltreizimdin hip– mensa Kristus Yesus hup goltrëblakake, dekam de Kristussu de betek gweblan zi hip anakan tan-tan gulzimdin hip, “A kirekam sa nabakam jower.” Dekam zep Yesus zëre mo dam taha nakore zisi abon osan dep zer soneka– zen de abe hap ayang gulblun hap. Ano bosena Yohanis. Ëe an hen ahana– Kristussu de betek gweblanna.
\v 2 Ëe men desaë Alap onak kïtak kara guk, ëe dekam zebë bukunak awe ale guk. In zebë emsa damnak anakan tonbirida gweꞌan, “An eiwa Alap mo ola– mensa Kristus Yesus hamal hap nëbe mae hap golzimkike.”
\v 3 Zini men zen de hamal hap de ola ansa aha hap baca nul gwizimꞌik, hen men zen ësane gwenkam i-san i-san nei gwibiꞌik, zen hëꞌho gwibin nika sa Alap onakon hla nul. Sap molya holo gwek dekam sa ki lwal.
\s Yohanis mo nonol lonesen ol:
\p
\v 4-5 Aya-wal oso-wal men zen Asia mo langnak de tuju enkam de jematnak lowehen daꞌanke, ëe an Yohanis ama ebe mae hap ale gulzimꞌin:
\p Alap in Zen gwëꞌara, Zen orep mes gwëka, hen zëno gwënna molya topse gweblak. Enho zem, Zen tuju nwe-masekam zinik syal gwe-gwenda.\f + \fr 1:4-5 \ft Yohanis awe anakare enkam ale gulku “tujukam de enho”kam. Dam gulsunnu san ha, “tuju enkam de jematsa de kara ta gwibin hip de dam taha nakore zi.” (Why 1:16, 1:20) Ahaksa aha dam gulsunnu, “Alap mo Enhona– men zen tuju nwe-masekam zinik syal gwenda gwendake.” (Yes 11:2) Nomor tujuna, zen hen bukunak awe gulk sun de ol blaoran makan ale gul gweka. Tuju mo enlalana, “sowehen tangan.”\f* Alap Zëna, Enho zem, hen Kristus Yesus mae sa kwasang-kwasangna ebe mae hap mamkam nol gwizim. Hen nen zëno mae mo taha terenak esa lowehe gwer.
\q1 Sap Yesus Zen Zen– Alap hap denaka de tatetekam golluwe gwen hap de Zi niye,
\q1 hen tïn nïkon de nonol ngaya gwen Zini.
\q1 Zen hen Zen– teipsïn tanganna,
\q1 auhu-kamanak de teipsïn-teipsïn nïkonye.
\q1 Zen nësa kwasang gwibiridaka, zep tïlkï.
\q1 Nëno mae mo karek-karekna dekam zep
\q1 zëre mo kalkam ngan gulsuku–
\q1 te-lidak son nakon kim wet soblakke.
\q1
\v 6 Zen dekam zep nësa Bi zem Alap onak dikim lowehe gwen hap siri gulsuku–
\q1 dekam de Alap mo golak de syal ta gwen zi mo kim hëndep denaban zëno bosesa teip gulsuk gweblan hap.
\q1 Kristus Yesus Zen Zen– teipsïn tangan Zi niye.
\q1 Tïngare sosonna zen Zëbon sa hëndep denaban lwa gwer. In eiwa!
\p
\v 7 Bira! Angkam man hataꞌara! Ëe, Yohanis, mesë but de zerati gwe zannak hla ta guk. Kïtak de zi de etan ëngaya gwenkam zen kirekam sa hen hla da gul, sap men zen hen dang nulblik. Tïngare auhu-kamanak de zini gosa sa dablal. In eiwa kirekam tangan sa ki lwal! In eiwa tangan!
\v 8 Alap man nësa gubiridaꞌara:
\p “In eiwa kirekam sa lwal,
\p sap Ëe an nonol lonesen nakore Zi,
\p hen aumwa topnak de Zi.
\p Ëe orep mesë gwëk, hëndep angkam gwëꞌan.
\p Ano gwënna molya topse gwek.
\p Kïtak de sosonna zen Abon onak.”
\s Yohanis kim Yesus hup dena esirkim hlaulkuke:
\p
\v 9 Ëe an Yohanis. Nen Kristus hon de ang ta gwen wenya apdekam kareksae oltowe gwenan. Sap sa nësa kire hap karek da gwibir, sap nen anakare enlala nabane lowehe gwenan, “Nen mese Kristus mo ïrïk gïnnïk bïtï gwek, zep ki nësa neibirida gweꞌan.” Asa zep hëndep lang tekna Patmos san dep hiri dak, sap ëe ama Alap onakore Yesus hup de ol dawemsa gol halada gwek.
\v 10 Nër hom de Hari Minggukam,\f + \fr 1:10 \ft “Hari Minggu” desa Yohanis “Bian mo yakla”kam ale gulku. Orep de ëKristen gwen zini Hari Minggusa man nen gwibik, “Bian mo yakla”kam. Zen mae hap kirekam Minggusa nen gwibik: Sap Yesus Zen Minggukam tïn nïkon ngaya gweka.\f* asa dekam Alap mo Enhona bi gweblaka. Dekam zebë ëre mo tahan san sramin auku makare ol yawalsa sak– anakan kim asa gublukaye,
\p
\v 11 “In desa kara guꞌura emki bukunak ale gun. Bukuna desa tujukam de jemat hap gol sonezim– men zen Asia mo langnak de tujukam de ë-ënak lowehe song gweꞌanke. Ë bosem-sena: Efesus, Smirna, Pergamus, Tiatira, Sardis, Piladelpia, hen Laodikia.”
\p
\v 12 Ki zebë tahan san mae hap lero gwek– “An nara asa tonblaꞌara?” Dekam zebë tuju enkam de lampuna hlauludak– emas nakon de syal gweblandan naka.
\v 13 Tujukam de lampuna in mo ngïrïnnïk, zao zebë Zini hla tak– Zi Tangan makan, \f + \fr 1:13 \ft Insa “Zi Tangan makan”kam ale gulku, Yohanis man enlala gweka– men dekam Daniel Bak hamal hap Kristussu ngatan zi mo langnak hla taka. (Dan 7:13-14) Zao man anakan hla taka, “San de zi tangan.”\f* baju blal ala son naban hëndep tana tahannak nyausubluk. Hen emas nakon de syal gwibin biti yawalsa daulku, hëndep bik dannak hatak.
\v 14 Nol alana ngap-ngapna– men kiye, but ngap-ngapna. Nwena syauk makan nïhïtïlblïꞌak.
\v 15 Tanana man nalïlïngtïlblïꞌak– men kiye, tembaga ëse ang gunnu. Hen zëno ol-gun aukuna men kiye– ho li yawal zannun aukuna.
\v 16 Dam tahakam tuju enkam keisni teirensïꞌïnka. Zëno mahala san de nëbok eihya-ngï eihya-ngï ben-benna kiye. Nwe-masena man ngatan gweblaka– men kiye, yakla nwe ngatanna kim bolak zauk gwenda.
\p
\v 17 Ëe kimë hla tak, ki zebë zëno nwenak zi tok makan zanzak. Hwëna ki zep zë dam tahakam asa towanbla ineka– anakare ola ban,
\p “Bahem aïrïn. Ëe an nonol lonesen nakore Zi, hen aumwa topnak de Zi.
\v 18 Ëe an Zen– ngaya gwen hap de Ausuna. Ëe mesë sap tïk. Hwëna emki Asa hla tan: Ëe asa hëndep denaban gwë gwer. Tïngare sosonna Abon– dekam de zisi gubirida gwen hap denaye, ‘Angkam mes zaunun– em dikim tïn hïp dena.’ Hen kuncina Abon onak lwaꞌara– dekam de juwen zi mo langsa gulhlu irin hip denaye.
\b
\p
\v 19 “In desa ki kara guꞌura, emki bukunak ale gun. Sap in angkam dep dena, hen ngein sin dep dena.
\v 20 Tujukam de keisni hen tujukam de lampuna insa hlauludala, zen gulk sun de ol blaoran makan. Tujukam de lampu emasna in, zen Asia mo langnak de jemat-jemat. Tujukam de keisni insa ano dam tahanak hlauludala, dam gulsunnu, Alap mo dam taha nakore zi– tujukam de Asia mo langnak de jematsa de kara ta gwibin hip dena.”