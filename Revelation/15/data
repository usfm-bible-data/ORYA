\c 15
\s Yohanis kim Alap de aumwa hap okamasa timbwas gunnuk hlaulkuke:
\p
\v 1 Ki zebë hwëna etan sërkam de owasna ngatan zi mo langnak hlauk, hëndep ama tenggwanbiꞌik. Ëe Alap mo dam taha nakore zisië tuju enkam hlauludak. Alap mo golak ëzauꞌuk. Zen Alap mo aumwa hap de timbwas gunsu okama san dep kap nul haꞌanzak. Aumwa hap de timbwas gunnu in mo hyanak, zen dekam sa Alap mo zi hip de jala zausul.
\v 2 Ki zebë hwëna hi yawal makare naka hlauk. Zëno nwe-masena san de syauk nuban de siri nën kacana kiye. Hi alpnak iwe zini man ëzauꞌuk. Zen men zen hi mwa nakore otweran dowala insa \x * \xo 15:2 \xt Why 13:1-8\x* hen zëno nwe-masekam de yang tasïn dowala ban betek neizim srëm gwekke, hen otweran dowala in mo bose hap de nomora insa hwa nulsukke. Zen gitar makare naka deirensïꞌïk– mensa Alap kap tazimkike.
\v 3 Zen man Alapsa de isrip-sri gweblan hap de tërsya daꞌak– men kirekam hen Israel mo auyan-azana dakke, in kim Musa Bak gwiswe sonekake. Tërya in hen Alap mo Domba Tane hap man dakastïꞌïra. Zen a kirekam mo daꞌakye:
\q1 “Bian Alap Soson Zini,
\q1 eno syal gwibinni dawem enna hen mam tanganna.\x * \xo 15:3 \xt Kel 15:1, Mzm 111:2\x*
\q1 Em tïngare zi ausu mo Teipsïnnï.
\q1 Eno enhona dam-dam enna,
\q1 hen Em taïblïblan tanganna.\x * \xo 15:3 \xt Mzm 145:17\x*
\q1
\v 4 Bian, Emsa nara dep?– aïrïblan srëm naye.\x * \xo 15:4 \xt Yer 10:7\x*
\q1 Hen nara dep?–
\q1 eno bosesa de teip gulsublun srëm naye.
\q1 Sap Em en tangan lalakna.
\q1 Tïngare zi ausuna dawemsa de ebe hap gol gweblan hap sa yaïng gwe-gwezal.
\q1 Sap angkam mes dam gwesïnïn:
\q1 Eno zisi de syal gwibinni dam-dam en tangankam.”\x * \xo 15:4 \xt Mzm 86:9-10, Yer 10:7\x*
\p
\v 5 Zen kim hya gwesïk, ki zebë hwëna akesek: Ngatan zi mo langnak de Alap mo gola talusun nik lwaꞌan haka– men dekon tangan Alap Zëna ïrïk gïl gwenan halake. Gol mwanak iwe hen deyolkam de gola ama zë hlaulsek– men kire naka hen orep Alap Musa Bak hap goltrëblakake.
\v 6 Tujukam de Alap mo dam taha nakore zini in dekon zep tujukam de aumwa hap de timbwas gun nuban nolëte so gwezak. Zëno mae mo pakeanna ngap-ngapna hen angtan-angtanna. Zëno mae mo emaskam de bitina dak-dakna, hëndep bik dannak hatak.
\v 7 Dekam zep dan-nër dan-nërkam de otweran makare zini in ahanik emaskam de pancina zëbe mae hap kap tazimki. Pancina in mes Alap mo jalkam ëbeya gwek– hëndep de gwën Zini Alap mo jalkam.
\v 8 Alap man dekam zëre mo ngatanna hen sosonna sërkam goltreizimꞌinka, zen in zep dekam zëno gola in butna sërkam taïl gïꞌïnka. Zep dekam zini toton banakan dep?– gola iwe de tïnnï, tujukam de timbwas gun hup dena insa de okama san dep hlei yulsuk irin srëmnakye.