\c 1
\p
\v 1-2 Suratna an ëre mo tanena Timotius hup,
\p Kristus Yesus mo dam tasïn zini Paulus onakon:
\p Dawem! Asa mes dam lasïkï: Alap— men zen nësa ngaya tabirkike, Kristus hun— nen men Zëbone ëyaïng gwe kïnï gweꞌanke. Em in eiwa ano walas. Em Yesussue taïblïblaka, zebe gwëka– san de ano tane tanganna kiye.
\p Nëre mae mo Bian Alap ne Bian Kristus Yesus ne sa dawemna hen kwasang-kwasang zemka mamkam ebe hap ol gweblala. Hen em zëre nik mo taha terenak esa gwë gwera.
\s Auyan-aza mo ëpba olsa de baes gwibin hip de ol:
\p
\v 3 Ëe kimë Makedonia san song gwek, ëe dekam mesë emsa gu-gubluhak, “Em Efesusk em gwën.” Ëe mae habë zëwe de gwën hap emsa gubluk: Zëwe de zini mensaë anakan dam tasibikke, “Zen totore olkam tawa da gwibirin,” desa dikim em anakan jalse gwibirida gwen hap, “Kirekam bahem tawa ta gwibin.
\v 4 Yahudi ere mae mo auyan-aza mo bosem-sesa de klis gul gwennak bahem ëhir-hir gwe-gwen– hen auyan-aza uk mo ol kokung gul zahe gwennakye.” Sap auyan-aza mo ol kokung gul gwenna in san de ang tankam, waba hap sa ëkeisa-keisa gwe tine gwer, hen dekam ëngaya gwen hap de orana sa hli dal. Sap nen diki Yesussu de taïblïblan enkame ëngaya gwen hap de orana in san ang ta gwenan.\x * \xo 1:4 \xt Kis 20:29-30, 1Tim 4:7, 6:4, 2Tim 4:4, Tit 1:14\x*
\v 5 Ëe mae habë kirekam emsa gubluꞌan: Zen dekakim zi bose zeban zënaka kwasang neibirida gwek. Sap zi de enlala lalakkam gwënna, hen enho kles gwesïn srëmkam, hen dawemkam de Biansa taïblïblankam, kire zini sa zi bose zemka kwasang gwibirida gwera.
\v 6 Hwëna ahakon mes tangan ëbutehak, zen zep totore ol en san ang ta gwenan.
\v 7 Zen kire wenyik anakan ëbolamda gwe-gwenan, “Ëe asa Musa mo tïtï tabin ola inkam tawa ta gwibir,” hwëna men zen zëre mae mo ëk tïhï nakon wet so gwenan, zëna hom desa tame nul gwenan. Hen zëna tawa naka hom– mensa ol drakkam anakan don gwibirin, “Ëe an eiwa de tangan nakaë emsa tonbiridaꞌan.”\x * \xo 1:7 \xt Tit 1:10\x*
\p
\v 8 Nen tawana Musa hap insa Alap tïtï tabin ola gol gweblaka, zen hen aïrïs– nen de anakan tame gunkumye: “Alap Zen zi jal-jalsa dikim oto tasibin hip nëp golzimki.”\x * \xo 1:8 \xt Rom 7:6-14, Gal 3:19\x*
\v 9 Sap Zen insa ola golzimki, zen zi dawemsa dikim oto tasibin hip hom. Zen diki anakare kareksa de gol gwen zisi dikim oto tasibin hip:
\q1 jalse gwibiridan olsa de ësal gwen srëm zi,
\q1 nol drak-drak zi,
\q1 kareksa de gulin hananda gwen zi,
\q1 auhu-kama ennak de enlalakam de gwë gwen zi,
\q1 Alapsa de sëre gweblan zi,
\q1 Alapsa de betek gweblan srëm zi,
\q1 bi zemka de tan zi, hen an zemka de gwin zi,
\q1 hen zi tamera gwen zi.
\m
\v 10 Hen ahakore zi karek-karekna zen anakare wenya:
\q1 kahalo soson wenya,
\q1 zi bosyan han de ïnïsïn makan ëgwë gwen wenya,
\q1 boton tam zi,
\q1 zisi de te-ala hap golëgu gwen zi, \f + \fr 1:10 \ft In kim Paulus ansa ale gulku, dekam zini man zi bose zemka dahyo gwek– desa de aha zi hip te-ala hap lirak ta gwibin hip. Insa dahyo gwek, zen dekam zep aha zi mo tana ïltïkïnnïk totoresa ëbabu gwe-gwek. (1Tim 6:1-2, Ef 6:5-8, Tit 2:9-10)\f*
\q1 hen botonkam de zi bose zemka klak ta gwibin zi,
\q1 hen tïngare ahakore zini men zen Kristen zini nëno mae mo tawa tabin sin ang ta srëm gwe-gwenanke.
\m
\v 11 Sap nëno mae mo tawa tabinni in, zen ëngaya gwen hap de ol dawem san tal gwesïꞌïn– mensa soson tangan Zini Alap Zëna abe hap golblakake, ëe de desa golzim halada gwen hap. Ol dawemna in sam-sam tanganna.
\s Paulus kim Kristus hup dawemna golblakake:
\p
\v 12 Ëe ama nëre mo Teipsïnnï Yesus hup dawemsa gol gweblaꞌan– men Zen sosonna ap gol gweblandake, zëre mo ngasa dikim syal gwe-gweblan hap. Zen mes asa taïblïblaka, zep asa dam tasïkï. Zen in zebë dawemna gol gweblaꞌan.
\v 13 Ëe sap hen orep Yesussu de lamang ta gwenna. Men zen nonol Yesussu daïblïblak, ëe ama desa karek ta gwibik hen lamang ta gwibik. Sap eiwa kirekam, hwëna Yesus man asa kwasang gweblaka. Zen man anakan asa tame taka, “Zini an nama hom tol Asa taïblïblaꞌara, zep zëre mo syala hom anakan dam gulsuꞌura, ‘Ëe an kareksaë gol gweꞌan.’”\x * \xo 1:13 \xt Kis 8:1-3, 9:1-31, Gal 1:15-16, 1Kor 15:9-10\x*
\v 14 Zep Zen man tangan mamkam asa kwasang gweblaka– Zen kim Zënaka de taïblïblan hap dena abe hap golblakaye, hen zi bosyansa dikim kwasang gwibirida gwen hap dena.
\p
\v 15 Ola an eiwa de tanganna. Zep nen taïblïbin:
\p “Kristus Zen karek-karek gulin halasen gwen zisi dikim ngaya tabin hip auhu-kamanak hata zaka.”
\m Ëe an hwëna orep jal-jal tangan zini zen– karek gol gwen zi mo teipsïn nïye.
\v 16 In zep hëndep Kristus karek-karek gol gwen zi mo teipsïnnï asa mam tangankam kwasang gweblaka– mae hap: Asa de tïngare zi hip zertreizimdin hip, zen dikim anakan tame gun hup, “Eiwa, Kristus mo kwasang-kwasangna klis gunkum hom,” hen dekam de taïblïblankam hëndep denaban ëngaya gwen hap.\x * \xo 1:16 \xt Luk 19:10\x*
\v 17 Dikire Teipsïn Zini Alapsa hëndep denaban blikip neisïk gweblak hen bosena teip nulsublunda gwek!
\q1 Sap Zen Zen sa hëndep denaban ïrïk gïlï.
\q1 Zen molya tïlkï.
\q1 Auhu-kamanak de nwekam molya hla da gwek.
\q1 Ahana hom.
\q1 In eiwa tangan!
\s Paulus kim Timotiussu tatem dikim zauk gwen hap tïtï takake:
\p
\v 18 Tane tol Timotius, ëe ama emsa gubluꞌan: Emki enlala gwen– ebe hap de ola mensa Alap mo Enhona hamal hap zinik ing ta sonezimkike. Zen zep hwëna Alap onakore ola insa emsa aha-en aha-enkam don gweblaꞌak. Zen in zep, desa bahem eititi gwibin– ekakim dowal mo kïgï naban de zereijannak tatem zauk gwe.\x * \xo 1:18 \xt 1Tim 4:14\x*
\v 19 Yesussu de taïblïblannak em enho kles gwesïn srëmkam tatem zauk gwen. Sap ahakon mes enho kles gwesïn srëmkam de lowehen hap baes tak. Zen in zep zëre mae mo taïblïblan nakon mes tangan hëndep altïnk.
\v 20 Himeneus ne Aleksander ne zen kirena. Desa mesë anakan guzimk, “Em jemat nakon wet oson. Amki dowal mo kïgïsa ang ëbla.” Ëe mae habë kirekam guzimk: Dekam wëhë ahaleꞌanka. Sap zen mes kareksa de ulin hala serankam Kristus mo bosena karek ul gweka.\x * \xo 1:20 \xt 1Kor 5:5\x*