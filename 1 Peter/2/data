\c 2
\p
\v 1 Zen in zep, anakan de lowe hensa emki baes tan:
\q1 zi bose omka de u sal-sal gweblan,
\q1 lwa tasïn,
\q1 lamang tan,
\q1 hen dawemsa de gul irinnik de husus gweblan,
\q1 hen Alapsa de ëk enkam betek gweblan naye.
\m
\v 2-3 Nen wal baïzïl mo kim nen lowehe gwen. Wal baïzïlï zen dawemkam an zik mo momna hole nei gwizimnin. Nen hen kirekam nen eiwakam de tawa tabinsi, lalak en naka, hole gwe-gwibin. Sap men kirekam Alap mo olak zëbe hap dena lwak, nen mese angkam Biansa anakan tame lak,
\p “Bian Zen dawem tanganna–
\q1 san de tembane dërekna kiye.”\x * \xo 2:2-3 \xt Mzm 34:9\x*
\m Zep Alap mo Enho nakore eiwa de ol san de ang ta tine gwenkam, dekam sa nëno mae mo eini dawemkam tatete gwe zaher, hëndep zep esa ëngaya gwer.
\s Mae hap de ol: Alap owas tangan hap nësa zëre mo hlïl irin zi hip li ta sonebirki.
\p
\v 4 Zep Bian Yesussu emki yaïng gwebla kïnï gwen, sap ëngaya gwen hap de ausuna, zen Zëbon en lwaꞌan. Zep Zen san de Alap mo golak de ngïrïn gol te yawala kiye. Auhu-kamanak de zini sap man gol tenya insa baes neibik, hwëna Alap mo nwenak man tangan sam gwesïk, zep bolak ïk gïlkï.\f + \fr 2:4 \ft Petrus mo ola mensa ‘ngïrïn \ft gol te’kam li nul sonek, zen ‘kaso moko’kam ale gulku, sap zëwe de zini kasokam gola syal në gweblak. Orya ol zini hwëna tekam gola syal në gweblanan, zep ‘gol te yawal’kam li nul sonek. (Mzm 118:22, Mrk 12:10-11, Kis 4:11, 1Ptr 2:7)\f*
\v 5 Zep nen an hen san de gol gom tenya kiye. Nëno mae mo timni, diki zen jowen– san de Alap mo Enho hap de gol. Zen dekam esa ënwe-mase gwer– san de Alap mo golak de syal tan zini kiye. Sap nen ema nëre mae mo timni sosok ul gweblaꞌan, zen zep Alap mo nwenak nwe-mase gwe-gweꞌan– san de otweran ninsi de zëbe hap de kalsnak lone seblanna kiye. Sap nen Kristus Yesussu de yaïng gwebla kïnï gwenkame kirekam syal ta gweꞌan, Zen dekam tangan zep nësa sam gwesibirida gweꞌara.\x * \xo 2:5 \xt Ef 2:20-22, Rom 12:1-2\x*
\v 6 Sap Alap mo olak man lwak,
\q1 “Ëe mesë tenya ëre mo nwenak de dakastïn tangan naka dam gulsuk–
\q1 Desa de Yerusalemk bolak ïk gïn hïpye.
\q1 Men zen gol tenya insa daïblïbiꞌik, zen molya lamkam anakan ësaher gwek,
\q1 ‘Ëe waba habë laïblïbik.’” \f + \fr 2:6 \ft Petrus ayatnak awe Yerusalem mo aha bosekam “Sion”kam ale gulku. (Yes 28:16, Rom 9:30-33)\f*
\m
\v 7 Em in zen gol tenya insa laïblïbik, zep eno mae mo nwenak man tangan sam gwesïk. Hwëna taïblïbin srëm wenya, zëbe mae hap Alap mo ola anakan sa lwa gwizim,
\q1 “Tenya mensa gol tauk gwen wenya baes neibik,
\q1 hwëna Bian Alap zep desa bolak ïk gïlkï.”\x * \xo 2:7 \xt Mzm 118:22-23\x*
\q1
\v 8 “Zini beya nik sa tenya iwe de tana bol tang ta gwe zankam altïl gwer.”\x * \xo 2:8 \xt Yes 8:14-15\x*
\m Zen mae hap sa altïl gwer: Sap zen man Alap mo ola hwa nulsuk gwenan– men kirekam Alap orep hamal hap kalang gwibiridakake.
\p
\v 9 Hwëna Alap mes nësa hlïl inki. Zep nen an men kiye– Teipsïn Zini Alap mo golak de syal ta gwen zini, hen Alap zëre en hap de zi. Nen an zëre mo bi gwibin zi ausu. Zep angkam nen mae en habe lowehe gweꞌan: Dekam de anakan zëre mo bosesa mam gul gweblan hap, “Alap mes owas tangan hap nësa kwasang gwibiridaka, zep kawesïn nïkon zëre mo sërkam de ngatannak dep nësa kwang guludaka.”
\v 10 Zep nëbe mae hap mes ki jowezimk– Alap mo olak men kirekam nëbe mae hap dena lwakke,
\q1 “Menkam em Alap mo hlïl irin zi ausunak home bïtï gwek,
\q1 hwëna angkam mese bïtï gwer.
\q1 Menkam emsa hom kwasang gwibiridaka,
\q1 hwëna angkam em in Alap mo kwasang gwibiridan wenya zen tangan.”\x * \xo 2:10 \xt Hos 2:23, 1:6-10\x*
\s Mae hap de ol: Em Alap hon de babu gwen zi mo kim lowehe gwek.
\p
\v 11 Ano dang tïnïnak de wenya, nen kolengkame okamanak awe lowe heꞌan, hwëna nëno mae mo eiwa de langna, zen diki ngatan zi mo lang. Zep nëno mae mo auhu-kama hole-hlena nen ki gwei gubir kïnï gwen. Sap tim nikore hole-hlena in man nëno mae mo enho mo dwam gwibin niban ïlman në gwenan.\x * \xo 2:11 \xt Gal 5:16-17\x*
\v 12 Nen an dwan Alapsa de tame tan srëm zi mo ngïrïnnïk em-am lowehe gwenan. Zen sap sa nësa anakan lamang da gwibir, “Zen in kareksa nol gwenan.” Hwëna nen dekam zëno mae mo nwenak dawem enkam nen lowehe gwen. Alap kim de zëbe mae hap dekam de tame gun hup de enlalana zerzimꞌinka, zen dekam sa sahera ban Alap mo bosena anakan teip nulsublul, “Alap Zen eiwa ki emsa golëlowehe gwenda.”\x * \xo 2:12 \xt Mat 5:16\x*
\p
\v 13 Zen in zep, Bian Yesus mo bose de aha zi mo nwenak karek gwen srëm hap, emki okamana awe de pemerinta mo teipsïn-teipsïn wenyaka blikip gwesibirida gwen. Nonol tangan, teipsïn tangan zini,
\v 14 hen zëno irgwa taha nakore wenyaka– men zen zëno bosekam ïrïk nïl gwenanke. Sap teipsïn tangan zini, zen mae hap irgwa taha nakore zemka dam dasïk gwibirin: Karek gol gwen zi hip dikim kareksa gol gwizimdin hip, hen dawem gol gwen zi hip dikim dawemsa gol gwizimdin hip.
\v 15 Zep Alap man nësa dawem ensa de syal gwe-gwibin hip dwam gwibiridaꞌara– ekakim enlala joblo-top zi mo ëksa mat lasïk gwibir-zimk, men zen nësa donsubirida gwenanke.
\v 16 Sap nen menkam dowal mo kïgï hone hen ëbabu gwe-gwek, hwëna angkam Kristus mes nësa hïl tï sonebirki. Hwëna anakan bahem ëenlala gwe-gwen, “Ëe an hïl tï sonen nikë gwëꞌan. Ëe sap asa aningkim karekna gol gwer.” Diki angkam Alap en hon nen ëbabu gwe-gwen.
\v 17 In zep,
\q1 tïngare zisi blikip eisibirida gwek.
\q1 Kristen bose omka kwasang eibirida gwek.
\q1 Alapsa aïrï gweblak.
\q1 Hen pemerinta mo teipsïn tangan zini blikip eisïk gweblak.
\p
\v 18 Men zen zi mo tana ïltïkïnnïk ëbabu gwe-gweꞌan, emki ere mae mo zi bina insa dawem enkam blikip gwesibirida gwen, hen zëno mae mo dwam gwibin sin emki ang ta gwen. Zep zi bina in de emsa sae-saekam zergwë gwenna, ahaksa jal-jalkam, em hwëna dawem enkam em zergwë gwen.
\v 19 Karek gwen srëmnak de mam zini in emsa karek tanna, dekam ere mo enlalasa em anakan së ta sone gwen, “Ëe namaë Alap mo taha terenak gwë gweꞌan.” Hen dekam nama em enlala tatete naban zëwe syal gwe-gwen. Kirekam de gwë gwenkam, Alap sa emsa sam gwesïk gweblala.
\v 20 Hwëna em de karek gwennak de emsa lek-lek tanna, dekam bahem anakan tim gun, “Ëe de enlala së ta sonenkam gwënkam, dekam Alap sa asa sam gwesïblïla.” Em dwan mes-am karek gwera! Alap molya kirenak emsa sam gwesïblïka. Diki em de karek gwen srëmnak de emsa karek tankam maka emsa sam gwesïblïꞌara.
\p
\v 21 Alap Zen eiwa kirekam de kareksa de goltowe gwen hap nësa kwang guludaka, sap Kristus Zëna hen mes kareksa nëbe mae hap goltoweka. Zen dekam Zënaka ërak makan nëbe mae hap drë nezimki– nen dikim tana wei san zertron hap,
\v 22 Alap mo olak men kirekam zëbe hap dena lwakke,
\q1 “Zen hom karek gweka
\q1 hen zëno ëk nakon hom mae boton ola wet sok.” \f + \fr 2:22 \ft Awe Petrus Yes 53:9sa mas gulku. Hen ayat 23-25nak, Yesaya mo pasal 53sa de enlala gwibin niban ale gulku.\f*
\q1
\v 23 Desa kim lamang daꞌak,
\q1 Zen hwëna hom lamang tabirki.
\q1 Hen kim karek daꞌak, Zen hom dekam gubiridaka, “Ëe asa hen emsa karek tabir.”
\q1 Zen hwëna Alap ensa anakare enlala naban yaïng gwebla kïnïka, “Diki Zen sa abe hap dena dam-dam enkam klis gulu.”
\q1
\v 24 Zen zëre mo timnik nëno mae mo karek-kareksa wei yulku– te-lidak sonnak kim makan da inkye,
\q1 nen dikim auhu-kama enlala karek nakon ëhïl gwe hanan hap,
\q1 dekam de hwëna dam-dam enkam lowehe gwen hap.
\q1 Nen mese zëno wei-wei nakon ëdawem gwek.
\q1
\v 25 Nen menkam bi srëm domba zaho mo kime ora srëm san ëgwa haꞌak,
\q1 hwëna angkam nen mese nësa de zaho ta gwibin bi san dep lwanda halzal.
\q1 Angkam Zen nëno mae mo angna nëp kara ta gwibir-zimꞌira.