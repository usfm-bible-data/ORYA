\c 5
\s Alap mo domba zahosa de dawemkam kara ta gwibin hip de ol:
\p
\v 1 Men zene Kristen zisi nol eibirida gweꞌan, ëe, ere mae mo syal bose, ama emsa enlala sobiridaꞌan:
\q1 Kristus kim karek yala insa nëbe mae hap goltoweka, ëe ama aen nwekam kara taꞌak.
\q1 Hwëna zëno hyanak asa hen ki zep Kristen zisi de nol gwibiridan hap dam dasïk.
\q1 Hen Kristus kim de nëbe mae hap zëre mo ngatan zi mo langnak de ngatanna goltreizimꞌinka, nen apdekam esa desa hla kul.
\m Zen in zebë emsa enlala sobiridaꞌan:
\v 2 Alap mo domba zahona dawem enkam esa kara la gwibir– Zëna men kirekam nësa dwam gwibiridaꞌarake. Anakan bap nen ëenlala gwe-gwen, “Ëe an einë syal gwe-gweꞌan.” Hen te-ala en hap bap nen syal ta gwen. Diki isrip-sri naban nen syal ta gwen.
\v 3 Nen bap nen nëre mae mo domba zahona anakan gubirida gwen, “Ëe an eno mae mo teipsïnnï.” Diki nënaka nen zëbe mae hap ërak makan kang gul gwen, “Alap mo domba zahona diki a kirekam mo lowehe gwenanye.”
\v 4 Sap nësa de zaho ta gwibin hip de Zi tangan in kim de lwa haꞌan zaka, Zen sa hwëna nëbe mae hap ngatan nabare mire sigina kap tazim zira. Mire sigina in, zëno ngatanna hëndep denaban sa zïl ane gwer.
\s Kristen zi de kirekam lowehe gwen hap de ol:
\p
\v 5 Domba zahokam de wenya, emki ere mae mo nol-nola blikip gwesibirida gwen. Hen enlala betekkam emki lowehe gwen– ëbabu gwe-gwen zini men kirekam lowehe gwenanke. Sap Alap mo olak man lwak,
\q1 “Alap bolte-bolte zisi man husus gwibirida gwenda,
\q1 hwëna enlala betek zisi man kwasang gwibirida gwenda.”\x * \xo 5:5 \xt Ams 3:34\x*
\m
\v 6-7 Zen in zep enlala betekkam nen ki anakare enlala naban lowehe gwen, “Ëe an Soson Zini Alap mo taha terenakë gwë gweꞌan.” Zep nëre mae mo ëngalap gwe-gwen enlalana kïtak Zëbon en onak nen ëblol gwe-gwen, sap Zen man nësa kwasang naban kara ta gwibirida. Kirekame lowehe gweꞌak, ki Zen sa lamkam nëbe mae hap bose dawemna golzim zira.
\p
\v 8 Nen ki nënaka dawem enkam golëinik gwe-gwen, deban janam-janamkam nen lowehe gwen. Sap nëno mae mo jal zini, dowal mo kïgïna, zen man tësen lwa jal-jal mo kim yïl-yïlï ban tïl gï nïsen gweꞌara– mae hap, “Ëe an narasaë tan?” \f + \fr 5:8 \ft Insa “tësen lwa”kam Orya olkam li nul sonek, Petrus Yunani olkam “singa jal-jal”kam ale gulku. Orya olkam enlalana apdenak– tësen lwa nabanye. (Yak 4:7)\f*
\v 9 Zep Kristussu de taïblïblan ennak de tatem ëzauk gwenkam nen zereijan. Hen anakan nen ki ëenlala gwe-gwen, “Ano mae mo Kristen bose walya tïngare langnak kirekam de kareknak hen tatem ëzauk gweꞌan.”
\v 10 Sap nen awe karek goltowe gwen ennak molye holokam lowehe gwek, sap kwasang-kwasang Zini Alap nabakam sa nësa mas gwibirida zala. Zen sa nësa soson tabiri, hen gol mokosa de etan eiyas tandan makan sa nësa tatete tabiri. Sap nen an zen– Alap zëre mo kwang guludan wenyaye, Kristus hun de zeraha-en gwen nakon dikim Alap zëre mo ngatannak hëndep denaban lowehe gwen hap.
\v 11 Diki soson tangan Zini Alap Zë-en– hëndep denaban. In eiwa.
\p
\v 12 Ëe surat tïhïsnï ansa Silas Bak honë ebe mae hap gol sonezimk. \f + \fr 5:12 \ft Petrus insa “Silas hon”kam ale gulku, zëno dam gulsunnu dan-dan. Aha dam gulsunnu anakan, “Silas Bak mes surat tïhïsnï ansa ano ol san ebe mae hap ale gulzimki.”\f* Zen ano syal bose, hen zen taïblïblan tanganna. Aya wal oso wal, ëe mae habë ebe mae hap ale gulzimk: Eno mae mo enlalasa dikim tatete tazimdin hip, hen em dikim ëre onakon anakan ësane gwen hap, “Eiwa, banakare maesa de goltowen nakon, Alap mo kwasang-kwasangna kirekam nëbon mae nwe-mase gwe-gwenan. Zep emki zëno kwasang-kwasangnak tatem ëzaun.”
\v 13 Ë yala Babelk \f + \fr 5:13 \ft Petrus kim suratna ansa ale gulzimki, Kristen zini dekam ë yala Roma mo bosena “Babel”kam nërlëwe gwek. Sap Babelk de zini orep sërkam Yahudi zini jap nul sonenda gwek– in kirekam hen dekam Roma Kristen zini jap nul sonenda gwekke. (Why 17–18)\f* de Alap mo hlïl irin wal bose wal om dawem ensa ebe mae hap nol sonezimk. Ano dang tïnïnak de walas zergwë gwenna Markus hen dawem ensa ep gol sonezimki.
\v 14 Men kirekam Kristen zini ëgwë gwenan, ansa de baca gulsun hyanak emki kwasang naban enaka tahasa golëtowaran.
\p Tïngan men zene Kristus hun ëraha-en gweꞌan, nen zëre mo taha terenak esa lowehe gwer.