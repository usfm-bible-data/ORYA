\c 3
\s Kristen zi de kirekam lowehe gwen hap de ol:
\p
\v 1 Ere mo tawa ta gwibin zini em enlala sobirida gwen– zen deka pemerinta mo mam-mam naka blikip neisibirida gwek, hen zen deka zëno mae mo olsa i-san i-san nei gwibik. Zen diki hohle gwen nik zen lowehe gwen– mam zi nik de banakare syal dawem hap gubiridannak depye.\x * \xo 3:1 \xt Rom 13:1-7, 1Ptr 2:13-14\x*
\v 2 Zen bap zen aha zisi lamang ta gwibin. Hen bap zen aha zi niban ëdarak gwe-gwen. Zen diki sae-sae enkam zen lowehe gwen– tïngare zisi de blikip gwesibirida gwenkam.
\p
\v 3 Sap orep nëna hen enlala joblo-topna, hen Alap mo dwam gwibin sin home ang ta gwek. Hwëna totore tawa tabin sine ang ta gwek. Nësa hen mes kirekam-kirekam dwam-dwam enlala en hulek. Nëbon mae dekam enlala jal-jal en lwa gweka, hen nënaka de husus gwibiridan enlala en. Nen dekam zebe aha zi niban hwë-hwëkam nënaka husus eibirida gwek.\x * \xo 3:3 \xt Ef 2:1-2, 5:8, Kol 2:13\x*
\v 4-7 Hwëna nësa de ngaya tabin hip de Zini Alap dekam zep nëbe mae hap golzimki–
\q1 dekam de zëre mo enlala kae-kaesa hen kwasang-kwasangsa tame gun hup denaye,
\q1 Tane zemka in kim zer sonekake.
\q1 Nen sap home ba dawem maena syal eibik– dekam de nësa ngaya tabin hipye.
\q1 Hwëna zëre mo kwasang-kwasang en nakon ki nësa ngaya tabirki.
\q1 Dekam zep nësa karek-karek nakon ngan tasibirki.
\q1 Nen de desa sowe henkam nëre mae mo lowe hennak eisbin hip,
\q1 Zen zep zëre mo Enhona dawem en tangankam nëbe mae hap hlë ta sonezimki.
\q1 Zen Dekon zebe etan de jaha gwibiridan hap dena eis gwibirin.
\q1 Hëndep dekam zebe aha zi makan ëliwehe gwenan. \f + \fr 3:4-7 \ft Yoh 3:3-7, 1Ptr 1:3 \f*
\q1 Zep eiwa Alap mamkam nësa kwasang gwibiridaka,
\q1 zep kïtak nësa de ngaya tabin hip de Zini Yesus onakon kirekam syal gwibirki–
\q1 nen dikim zëre mo nwenak ëdakastïn hïp dena insaye.
\q1 Zen in zep esa hëndep de lowehe gwen hap dena hla kul–
\q1 men kirekame Alapsa enlala zon tasïblïn naban blol ëblaꞌanke.
\q1 Sap nen an zëno hanan tabin walas.
\p
\v 8 Insa Alap mo kwasang hap dena ale gul, zen eiwa tanganna. Ëe zebë dwam gweꞌan– em de dekam kïtak dawem enkam tawa ta gwibin hip. Dekam Alapsa de taïblïblan wenya enlala zon tasïk gweblan naban sa dawem ensa de syal gwe-gwibin hip ëalp gwe tine gwer. Kirekam de lwankam, tïngare zini anakan sa ëenlala gwe-gwer, “In aïrïs,” hen zen dekam sa zëno mae mo lowehen dawemna in san ang tal.
\v 9 Hwëna Yahudi mo ëpba olak de kokung gul zahe gwen hap de ol keisa-keisana emki langa gulsuk gwen– hen sap orep de auyan-aza mo bosemse hap dena, hen Musa mo ëpba jalse gwen ol hap de ëïlman gwe-gwen naye. Kire nakon de ëol tetek gwe-gwenna, zen waba hap.
\v 10 Zi de eno jematnak denaka zëre osan dep de hlïl irin hip tïtï ta gwibinni, emki sap jalse gweblanna dan soblan. Zen de dekam sal srëm gwenkam, emki tïngare Kristen zisi gubiridan– zen de zini in han zersiri gwen srëm hap.\f + \fr 3:10 \ft Mat 18:15-17, Rom 16:17\f*
\v 11 Sap ena tawana: Kirekam de zini, zëno mae mo enlala dawemna mes hom gweka. Zëre mae mo karek gol gwenna, zen dekon zebe dam lasïk gwibirin, “Zen mes eiwa de orana hli dak.”
\s Aumwa hap de ol:
\p
\v 12 Ëe kimë eno weinak dep Artemaꞌa zer soneꞌak, ahaksa Tikikuꞌu, zen dekam em nabakam abon onak dep Nikopolisk hatazan. Sap ëe mesë hi ngëp tamle benkam de zëwe gwën hap kalang gwek.
\p
\v 13 Hwëna zi darena an zëbonë suratna ansa gol soneꞌan, ahana pemerinta mo jalse gwen olsa de klis gul gwen zini Zenas Bak, ahana Apolos. In kon de etan song ënnak, emki dawem enkam mas gwizimdin– tahalha srëmkam deka song ëka.
\v 14 Zen diki nëno mae mo jematnak de zini, kirekam zen lowehe gwen– dawemsa de goltrei gwizimdinkimye. Nen kirekam nen nëre mae mo Kristen bose walya ban hwë-hwëkam nëre mae mo tahalhana sul sone gwizimdin. Totoresa bap nen lowehe gwen.
\p
\v 15 Men zen awe aban mae lowehe gwenan tïngan dawem ensa ep nol soneblal. Ano mae mo dawem gol sonenna ansa hen tonbirida– kïtak men zen asa Kristus mo bose hap kwasang neibirida gwenanye.
\p Dikire Bian mo kwasang-kwasangna kïtak ebon mae onak lwa gwek.